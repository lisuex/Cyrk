# Cyrk
Cyrk
Pewien wesoły Klaun jest właścicielem sieci restauracji.

Ze względu na trudną sytuację na rynku IT postanowił też wziąć udział w zabawie i zwolnił wszystkich programistów.
Nie przewidział jednak, że zostawią system do obsługi zamówień w opłakanym stanie.

Prosi więc studentów o nieodpłatne stworzenie dla niego nowego oprogramowania zajmującego się obsługą zamówień,
pasującego do dostępnych urządzeń i do którego przyzwyczaili się inni pracownicy.

Opis działania restauracji
Oto jak wygląda dzień działania pojedynczej restauracji.

W restauracji są dostępne maszyny wytwarzające produkty.
Na początku dnia uruchamiany jest system, którego częścią są maszyny oraz pewna liczba pracowników.

Do restauracji przychodzą klienci, którzy, aby dokonać zamówienia, muszą skorzystać z systemu.
Mogą się z niego dowiedzieć o aktualnie dostępnym menu i identyfikatorach złożonych zamówień oczekujących na realizację.
Za pośrednictwem systemu mogą też złożyć zamówienie i otrzymać urządzenie powiadamiające o gotowości zamówienia do odbioru.
Następnie, gdy zamówienie jest przygotowane, mogą, oddając urządzenie do systemu, odebrać gotowe produkty.

Pod koniec dnia system jest zamykany i zbierane są raporty pracowników z przebiegu ich pracy.

Dodatkowo w trakcie dnia, jak to w restauracjach Klauna bywa, dowolna maszyna może ulec awarii.
W przypadku takiej sytuacji, klienci, których zamówienie nie będzie mogło zostać zrealizowane, otrzymują stosowną informację
za pomocą urządzenia powiadamiającego, a produkt, którego nie można już wyprodukować, znika z menu.
Ponieważ osoby z uprawnieniami do naprawy maszyn pracują tylko nocą, danego dnia nikt już nie będzie próbował korzystać z zepsutej maszyny.

Zdarza się też, że klienci z różnych powodów nie odbierają swoich zamówień.
Jako że Klaun stara się być oszczędny, to jeżeli klient nie odbierze gotowego zamówienia przez czas określony na początku dnia,
to produkty z zamówienia mogą być wydane innym klientom. Po upłynięciu tego czasu klient bezpowrotnie traci możliwość
odbioru swojego zamówienia.

Polecenie
Twoim zadaniem jest implementacja klas System oraz CoasterPager spełniającego interfejs dostarczony w pliku 'system.hpp'.

Produkty są instancjami podklas klasy Product.

Zamówieniem nazywać będziemy multizbiór nazw produktów.
Zamówienie nazywamy zrealizowanym, kiedy wszystkie potrzebne produkty zostaną zebrane przez pracownika.

Maszyny są instancjami podklas klasy Machine. Klasa Machine implementuje metody:
getProduct -- zwracająca unique_ptr na Produkt. Potencjalnie blokująca na czas wytworzenia produktu. Jeżeli maszyna uległa awarii podnosi wyjątek MachineFailure.
returnProduct -- pozwalającą na zwrócenie produktu odpowiedniego typu do maszyny, np. w przypadku nieodebrania go przez klienta. Przy próbie zwrócenia produktu złego typu podnoszony jest wyjątek BadProductException. To czy maszyna uległa awarii, nie ma wpływu na działanie tej metody.
start -- uruchamia maszynę, należy ją wykonać przed pierwszym użyciem maszyny.
stop -- zatrzymuje maszynę (nie ma potrzeby wołania w przypadku awarii maszyny).
Metody klasy Machine nie gwarantują bezpieczeństwa.
Nie ma dwóch maszyn produkujących ten sam typ produktu.
Raz zepsuta maszyna, zawsze będzie już podnosić wyjątek przy wołaniu getProduct.

Raport pracownika jest strukturą zawierającą następujące pola:
collectedOrders -- wektor zrealizowanych zamówień
abandonedOrders -- wektor zamówień, które nie zostały odebrane przez klienta
failedOrders -- wektor zamówień, które nie mogły zostać zrealizowane z powodu awarii maszyny
failedProducts -- wektor nazw produktów, na które oczekiwał, a które nie mogły zostać wyprodukowane z powodu awarii maszyny.

Urządzenia powiadamiające są instancjami klasy CoasterPager.
CoasterPager udostępnia 4 metody:
wait() -- która blokuje, do czasu aż zamówienie będzie gotowe, a w przypadku awarii podnosi FulfillmentFailure.
wait(timeout) -- j.w. ale blokuje maksymalnie na timeout ms.
getId -- zwracająca unikatowy numer zamówienia. Numery zamówień powinny odpowiadać kolejności ich złożenia, t.j. jeżeli klient złożył zamówienie A, a potem zamówienie B, to A powinno mieć mniejszy numer niż B.
isReady -- informująca czy zamówienie jest gotowe.
Za obsługę całego systemu odpowiada instancja klasy System.
Posiada ona następujące metody:
konstruktor -- przyjmujący specyficzne dla danego dnia mapowanie nazw produktów dostępnych w menu na wskaźniki do maszyn w restauracji, liczbę pracowników oraz clientTimeout, czyli czas, po jakim gotowe, nieodebrane zamówienie może już nie zostać wydane.
shutdown -- zamykająca system. Klienci nie mogą już złożyć nowych zamówień. Czeka na wydanie przygotowywanych zamówień, zbiera raporty pracowników i zwraca je w postaci wektora. Po zamknięciu systemu maszyny powinny być zatrzymane.
getMenu -- zwracająca wektor nazw produktów dostępnych w menu. Po zamknięciu systemu zwraca pusty wektor.
getPendingOrders -- zwracająca wektor numerów zamówień, które, nie zostały jeszcze odebrane przez klienta, nie upłynął dla nich czas oczekiwania ani nie uległa awarii żadna maszyna, na którą oczekiwał realizujący je pracownik.
order -- przyjmująca wektor nazw produktów zamawianych przez klienta i zwracająca unique_ptr pager, który klient może użyć do odbioru zamówienia. W przypadku gdy została już wywołana metoda shutdown, podniesiony jest wyjątek RestaurantClosedException, natomiast gdy klient zamawia produkt, który nie jest dostępny w menu, podniesiony jest wyjątek BadOrderException.
collectOrder -- przyjmująca unique_ptr na pager i zwracająca wektor produktów zamówionych przez klienta. Podnosi ona następujące wyjątki: 
FulfillmentFailure -- w przypadku gdy jedna z potrzebnych do realizacji zamówienia maszyn zepsuła się przed odebraniem produktu przez pracownika realizującego zamówienie.
 OrderNotReadyException -- w przypadku gdy zamówienie nie jest jeszcze gotowe (ale może jeszcze zostać zrealizowane).
 OrderExpiredException -- w przypadku gdy zamówienie nie zostało odebrane przez klienta w czasie clientTimeout.
 BadPagerException -- w każdym innym przypadku gdy zamówienie nie może zostać przekazane klientowi (np. gdy ktoś odebrał już nasze zamówienie).
 getClientTimeout -- zwracająca czas, po jakim gotowe, nieodebrane zamówienie może już nie zostać wydane.
W przypadku wektorów zwracanych przez powyższe metody kolejność elementów nie jest istotna.

Dodatkowe wymagania
System ma umożliwiać równoległą realizację 'numberOfWorkers' zamówień, poprzez reprezentowanie pracowników w osobnych wątkach.

Pracownicy oczekują na zamówienia, a następnie je realizują poprzez zbieranie produktów z maszyn.
Wystarczy, że każdy pracownik będzie realizował tylko jedno zamówienie w danym momencie.
Gdy pracownik skompletuje zamówienie, powinien zaczekać na klienta, odebrać i zweryfikować pager, po czym wydać zamówienie i powrócić do oczekiwania na kolejne zamówienia.
Gdy podczas oczekiwania na produkt, maszyna zepsuje się, to pracownik jest zobowiązany poinformować o tym zajściu klienta, za pomocą urządzenia, zwrócić wszystkie zebrane produkty do odpowiednich maszyn i powrócić do oczekiwania na kolejne zamówienia.
Jeżeli klient nie odbierze zamówienia w czasie clientTimeout, pracownik także powinien zwrócić do maszyn wszystkie zgromadzone produkty.

Ponieważ klienci są wrażliwi na bycie ignorowanymi, zamówienia powinny być obsługiwane w kolejności ich składania, tzn. jeżeli zostały złożone dwa zamówienia i pierwsze z nich (złożone wcześniej) ma niepuste przecięcie z drugim (złożonym później), to produkty każdego typu, z części wspólnej obu zamówień, zwrócone przez maszyny wcześniej, powinny trafić do pierwszego zamówienia.
Za zamówienie złożone wcześniej uznajemy to z mniejszym numerem.

Przykład:
Treści zamówień:
    Zamówienie_1: Frytki, Frytki, Sok
    Zamówienie_2: Frytki, Sok, Burger
Maszyny zwracają kolejno (numeracja pomocnicza, mniejszy numer oznacza wcześniejsze zwrócenie produktu):
    Maszyna_Frytki: Frytki_1, Frytki_2, ...
    Maszyna_Sok: Sok_1, Sok_2, ...
    Maszyna_Burger: Burger_1, Burger_2...
Odbierając zamówienia, klienci otrzymują odpowiednio:
    Zamówienie_1: Frytki_1, Frytki_2, Sok_1
    Zamówienie_2: Frytki_3, Sok_2, Burger_1

Dodatkowo Klaun, ze względu na sposób działania maszyn, wymaga, aby, jeżeli jakiś pracownik potrzebuje danego produktu, to gdy produkt ten może zostać odebrany z maszyny (getProduct nie zablokuje) to produkt ten musi zostać odebrany natychmiast.
(Oznacza to, że pracownik powinien oczekiwać jednocześnie na wszystkie produkty, które są mu potrzebne do zamówienia).
Z tego samego powodu pracownik może odbierać tylko produkty, które są mu potrzebne do aktualnie realizowanego zamówienia.

Co prawda, nikt nie odważyłby się podrabiać pagera z restauracji Klauna, dlatego mamy pewność, że pagery, które system otrzymuje w collectOrder zostały wydane przez restaurację. Jednakże, próby naciągania i drobne oszustwa to zjawisko powszechne, więc należy uchronić restaurację przed stratami wydając zamówienie, tylko pierwszemu klientowi, który zgłosi się po odbiór zamówienia z danym numerem.
